---
title: "O nama"
description: "Loža Evropa je slobodnozidarska radionica osnovana u Orjentu Beograd sa brojem 27. pod zaštitom Regularne Velike Lože Srbije, 3. oktobra 2009. godine."
featured_image: '/images/Victor_Hugo-Hunchback.jpg'
menu:
  main:
    weight: 1
---
{{< figure src="/images/Victor_Hugo-Hunchback.jpg" title="Illustration from Victor Hugo et son temps (1881)" >}}

## Ko smo mi

Loža Evropa je slobodnozidarska radionica osnovana u Orjentu Beograd sa brojem 27. pod zaštitom Regularne Velike Lože Srbije, 3. oktobra 2009. godine. 
Osnovna ideja osnivača bila je da stvore Ložu mladih ljudi koji će baštiniti vrednosti Evropske Unije kako bi se kao Slobodni Zidari i građani Srbije približili, pod pravim uglom, boljoj budućnosti u ujedinjenoj Evropi. 
Loža Evropa radi po Ritualu Drevnih, Slobodnih i Prihvaćenih Masona (Ancient, Free and Accepted Masons – AF&AM).
Loža Evropa članica je međunarodnog Lanca istoimenih Loža koje se okupljaju svakog maja meseca u okviru organizacije Međunarodnog Simpozijuma Evropskih Loža (International Symposium of European Lodges – ISEL) pod maksimom “Ujedinjeni u različitosti”.
Cilj našeg okupljanja kao Slobodnih Zidara jeste čuvanje osnovnih civilizacijskih vrednosti. Izgradnja čoveka i čovečanstva do čovečnosti je srž i suština Slobodnog Zidarstva pa tako i naše radionice koja se trudi da i mimo zidova slobodnozidarskih Hramova čini dobra dela i pomaže društvo u onoj meri koliko je to moguće.
U skladu sa pravilima koja su stara koliko i samo Slobodno Zidarstvo, politika i religija nisu teme o kojima se u okviru Lože raspravlja, svaki član Lože je slobodan da praktikuje svoja uverenja i prihvaćen je u granicama univerzalnih ljudskih vrednosti za koje se Slobodni Zidari zalažu a to su sloboda, jednakost i bratstvo među ljudima svih rasa, konfesija, nacija i seksualnih opredeljenja.
Sa verom u Velikog Neimara Svih Svetova, okupljamo se u nadi da će naše delovanje i unapređivanje svakog pojedinačnog člana Lože učiniti naše društvo i svet boljim i humanijim mestom za život.


## O ISEL-u

Međunarodni Simpozijum Evropskih Loža (International Symposium of European Lodges - ISEL) je međunarodna organizacija koja okuplja Lože koje nose ime „Evropa“ i koje rade pod zaštitom Regularnih Velikih Loža. 
Prvi simpozijum, na kojem je osnovan ISEL, je održan u italijanskom gradu Rićoneu (Riccione) od 9. do 11. maja 2008. godine. Tada se na inicijativu Braće iz Lože Europa broj 765. iz Orjenta Rićone okupilo 6 loža iz Italije, Austrije, Francuske i Rumunije. 
U narednim godinama su se priključile i nove radionice iz drugih Evropskih zemalja, tako da danas ISEL broji preko 20 radionica iz Italije, Austrije, Francuske, Rumunije, Srbije, Mađarske, Bosne i Hercegovine, Grčke, Španije, Belgije, Slovenije i Crne Gore. 
Svake godine oko 9. maja, kada se obeležava Dan Evrope, Lože članice i one koje su pozvane okupljaju se na simpozijumu u jednoj od zemalja članica. U toku simpozijuma se bira sledeće mesto okupljanja i Loža koja će biti domaćin. Teme simpozijuma vezane su za osnovne vrednosti koje neguje Slobodno Zidarstvo, aktuelna društvena pitanja u okviru evropskog kontinenta, kao i razmenu iskustava u radu Loža u cilju unapređenja delovanja u vibrantnom svetu XXI veka.
Loža Evropa u maju mesecu 2013. godine bila domaćin šestog Međunarodnog simpozijuma Evropskih Loža (ISEL), kada je otvorila česmu „Kod sirovog kamena“ na Cvetnom trgu u Beogradu. 


## O Regularnom Slobodnom Zidarstvu

Slobodno Zidarstvo se opisuje kao „sistem moralnih vrednosti, zavijen u alegoriju i ilustrovan simbolima“. S obzirom da je Slobodno Zidarstvo ljudska tvorevina, sastavljena od ljudi i civilizacijskih vrednosti, svaki Brat je pozvan da na svoj način i u granicama svojih mogućnostima doprinese njegovom razvoju, otkrivajući kroz taj proces ono što nosi u sebi. 
Regularno Slobodno Zidarstvo zvanično je započelo svoje delovanje u organizovanom obliku formiranjem Velike Lože Engleske u Londonu 1717. godine. Danas se Ujedinjena Velika Loža Engleske (United Grand Lodge of England - UGLE) smatra „Majkom Ložom“ i njeno priznanje je garant regularnosti jedne slobodnozidarske obedijencije.
Regularnost koja krasi Regularnu Veliku Ložu Srbije predstavljaju međunarodna priznanja iz preko 140 regularnih Velikih Loža širom sveta i sa svih kontinenata na čelu sa priznajem Ujedinjene Velike Lože Engleske. Takođe, to potvrđuje i priznanje Svetske konferencije Velikih Masonskih Loža kojom je potvrđen kontinuitet i nasleđe Velike Lože Srba, Hrvata i Slovenaca - „Jugoslavija“ od dana njenog osnivanja 1919. godine. Ova priznanja obezbeđuju Regularnoj Velikoj Loži Srbije, na čelu sa Najuvaženijim Velikim Majstorom Lukasom Rasulićem, status jedine slobodnozidarske suverene, regularne i međunarodno priznate slobodnozidarske obedijencije u Republici Srbiji.
U okviru Regularne Velike Lože Srbije radi preko 60 slobodnozidarskih radionica koje rade po Ritualu Drevnih, Slobodnih i Prihvaćenih Masona (Ancient, Free and Accepted Masons – AF&AM), Škotskom Ritualu i Ritualu Emulacije (na engleskom jeziku).
Od članova regularnih slobodnozidarskih radionica očekuje se da budu “slobodni ljudi na dobrom glasu”, da veruju u jednog i jedinstvenog Boga nevezano za pripadnost nekoj religiji i da kroz život promovišu osnovne civilizacijske vrednosti na kojima se Slobodno Zidarstvo temelji a to su sloboda, jednakost i bratstvo među ljudima.


## Aktivnosti 

Loža Evropa br. 27. u Orijentu Beograd, kao organizacija koja deluje pod zaštitom Regularne Velike Lože Srbije, učestvuje u velikom broju humanitarnih aktivnosti u okviru svoje krovne organizacije. Pored toga ona redovno organizuje nekoliko tradicionalnih aktivnosti koje sprovodi u skladu sa mogućnostima svojih članova na godišnjem nivou. U pitanju su donacija donacija garderobe, hrane, higije i lekova za beskućnike i decu bez roditeljskog staranja, kao i donacije knjiga za lokalne biblioteke u Beogradu i drugim mestima u Srbiji.
Ložu Evropa izdvaja i činjenica da je u maju mesecu 2013. godine kada je bila domaćin šestog Međunarodnog simpozijuma Evropskih Loža (ISEL), otvorila česmu „Kod sirovog kamena“ na Cvetnom trgu u Beogradu. Ovo je prvo zvanično slobodnozidarsko obeležje postavljeno u Beogradu, u preko jednog veka dugoj istoriji Slobodnog Zidarstva, u našoj zemlji. Česmu „Kod sirovog kamena“ kao  donaciju Lože Evropa gradu Beogradu prihvatila je Gradska opština Vračar i Gradska uprava grada Beograda.





